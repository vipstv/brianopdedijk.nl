+++
title = "BLOG: Soms kriebelt het nog..."
date = 2022-02-13
description = "kriebel.jpg" # Dit is de foto als achtergrond van de banner

[taxonomies]
tags = ["radio", "terugblikken"]
+++

Als klein jongetje was ik al bezig met televisie, maar zeker ook met radio. Thuis stond er altijd muziek op, of de radio stond aan. Dan was er bijvoorbeeld een prijsvraag op de radio en dan belde ik om mee te doen, of als er iemand jarig was vroeg ik een plaatje aan. Vaak werd dat familielid dan ook gebeld. Op nieuwjaarsdag belde ik altijd met Radio Noord om nieuwjaarswensen over te brengen aan alle bekenden. Bij live-uitzendingen in de buurt (zoals de zomertour van de regionale omroep), was ik vaak van de partij. Een kijkje nemen in de radiostudio tijdens een uitzending, deed ik ook graag. Zo was ik eens bij de lokale omroep in het dorp, maar ook bij Radio Noord mocht ik een uitzending bijwonen.

Thuis deed ik altijd al veel van wat ik hoorde en zag op radio en televisie na. In mijn eentje op mijn kamer thuis, maar ook familieleden moesten er soms aan geloven, bijvoorbeeld op verjaardagen. Zo ook na school en in het weekend bij mijn oma en oudtante. Dan bedacht ik zelf een radioprogramma waarin we presenteerden, nummers draaiden en/of zongen en spelletjes deden. Met een oude bandrecorder van mijn oudoom nam ik de ‘uitzendingen’ op, veel heb ik nog steeds bewaard. Helaas is er ook veel verloren gegaan, omdat, als de cassettebandjes allemaal gebruikt waren, ik er (met mijn domme kop) weer overheen opnam. Van gespaard geld kocht ik voor mijn 9e verjaardag een DJ-set met microfoon. Dan maakte ik met wat cd’s een eigen programma voor de fun. Dat radio naspelen ben ik lang blijven doen, ook puur vanwege de gezelligheid met mijn oma en oudtante. Het zijn nog steeds mooie herinneringen, zeker nu beiden er helaas niet meer zijn. Dat radio naspelen, bouwde later uit tot B-Radio, een radio-uitzending die alleen voor bekenden te horen was. Soms deden er dan ook vrienden of kinderen uit de buurt aan mee.

Toen ik, rond 2008, moest nadenken over wat ik wilde worden, wist ik het nog niet echt. Een goede uitkomst was snuffelstage, zo ben ik terecht gekomen bij RTV Assen. BINGO! De snuffelstage beviel zo goed, dat ik mij daar meteen aangemeld heb als vrijwilliger. Zo begon ik op de sportredactie op zondagmiddag met nieuwsberichten verzamelen, tussenstanden en uitslagen opvragen per telefoon en tijdens de uitzending de techniek (schuiven en verslaggevers telefonisch in de uitzending brengen). Ook mocht ik een aantal keren invallen als presentator en presenteerde regelmatig mee, of las de standen voor. Daar kwam verslaggeven bij, op pad om leuke items te maken, op evenementen bijvoorbeeld, of bij de sinterklaas intocht. Ik was in mijn vrije tijd veel bij de omroep te vinden, ook als er artiesten langs kwamen. RTV Assen bood mij ook een mediatraining aan van Jans de Boer (RTV Noord). Ik heb ontzettend veel geleerd bij RTV Assen, van Aaldrik de Vries (helaas niet meer onder ons) en Dirkjan Donkers, maar heb het ook ontzettend naar mijn zin gehad met leuke collega’s. De liefde voor radio werd steeds groter en een eigen programma maken, was een grote droom. Ik vroeg aan de mensen van RTV Assen of ik niet een eigen radioprogramma kon krijgen. Dat was helaas niet mogelijk, dus besloot ik uiteindelijk om daar te stoppen.

Mijn vader zei dat er in Annen, waar ik ben geboren, nog mensen gezocht werden voor  Radio Annen. Ik heb meteen gebeld en na een kennismakingsgesprek is besloten dat ik een proefuitzending mocht maken. Na die proefuitzending werd ik aangenomen en kreeg ik een vaste plek op de zondagmiddag tussen 14 en 17 uur. Ik ben warm ontvangen en goed geholpen door Ruud Diemer, Ludwig Konietzka en Jannes Kuipers (helaas ook al niet meer onder ons). Mijn programma kreeg de naam ‘Mix & Match’. Mix staat voor verschillende  muziekgenres en Match staat voor het koppelen van het verzoekje aan de luisteraar. Het programma werd steeds een beetje groter. Waar het in het begin nog een beetje muziek draaien en op een leuke manier aan elkaar praten was, groeide het uit tot een programma waarin ik vele artiesten mocht spreken, als ze in de studio langs kwamen, of telefonisch en op locatie. Ook het radiostation groeide, het begon in een garage bij iemand achter het huis, maar uiteindelijk verhuisden we naar een mooi vrijstaand gebouwtje op het terrein achter de brandweer, met 2 mooie studio ruimtes en mochten we ons de omroep van de gemeente noemen. Radio Annen werd toen Radio AA en Hunze. In totaal heb ik tussen januari 2010 en juni 2012, 100 afleveringen van het programma mogen maken. Daarnaast ook de Zomer Top 150 en verschillende thema-uitzendingen (met leuke collega’s). Ik heb besloten te stoppen met radio, omdat mijn liefde voor (online) televisie maken groter werd en het niet meer te combineren was.

Vandaag (13 februari) is het Wereld Radio Dag.. Mijn afscheid van de radio is bijna 10 jaar geleden en ik kijk er met een goed gevoel en mooie herinneringen op terug.

Soms kriebelt het nog…

![](https://brianopdedijk.files.wordpress.com/2022/02/e3c25db3-22b6-479f-8827-1c2c90abdac4.jpg?w=750)
